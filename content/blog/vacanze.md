---
title: "Vacanze"
date: "2020-07-30"
tags:
    - incompleto
---

Soprassalto. La sveglia che aspettava da circa un anno e che allo stesso tempo temeva, avendola impostata poco meno di tre ore prima, gli stava come al solito sbriciolando irreversibilmente i sogni.  
Le 04.45. Prenotare il volo delle 8.10 non era sembrata una cattiva idea, due mesi prima. Nemmeno unirsi all'ultima birra cittadina con gli amici, prima delle due settimane di vacanza, era sembrata una cattiva idea. Alle 22 al pub, quattro chiacchiere sui massimi sistemi, a casa per mezzanotte massimo. Bagagli già fatti, casa in ordine, che male c'era?  
Come sempre il confronto con la realtà gli aveva dato il suo amichevole schiaffone e la sua abat-jour si era spenta alle 2. Lo stesso confronto con la realtà, quella di avere ormai abbondantemente superato i trenta, lo stava adesso prendendo selvaggiamente a pugni, insieme al mal di testa post-sbronza.  
Ma il motivo della sveglia e la meta del viaggio erano decisamente un ottimo analgesico. La sua Bella lo aspettava sull'Isola, insieme a un ben collaudato set di meraviglie paesaggistiche, climatiche e gastronomiche, oltre al caloroso affetto della famiglia acquisita.  
Con sua grande sorpresa in meno di 20 minuti si ritrovava sulla porta di casa, pronto a uscire. Un ultimo controllo (il quinto) di avere preso le chiavi e di non stare per chiudersi irrimediabilmente fuori, e poi giù verso il primo segmento del breve viaggio. 

{{< section_separator >}}

Aveva messo la sveglia alle 7. Ma come spesso le accadeva quando era in vacanza, rilassata, senza la stanchezza e il pensiero dei mostriciattoli che l'aspettavano chiassosi seduti, si fa per dire, ai loro banchi, il suo cervello non ne voleva sapere di dormire più del minimo indispensabile e alle 6 era già attivo.

Le vacanze per lei erano iniziate già da qualche settimana, ma oggi era comunque un nuovo inizio. Lui la stava per raggiungere, e lei come sempre era felice di andarlo a prendere in aeroporto. Sorrideva di nuovo al pensiero che per andare lì in auto ci avrebbe messo lo stesso tempo della durata del volo di lui. Le meraviglie paesaggistiche, climatiche e gastronomiche locali si pagavano con delle infrastrutture un po' carenti. Ma era un prezzo più che accettabile, e il viaggio non le pesava affatto.

Prima di alzarsi, vista l'ora presta, decise di concedersi 10 minuti di pubbliche relazioni sullo smartphone. Probabilmente lui le aveva già scritto, anzi si sarebbe preoccupata se non avesse avuto notizie.  
C'erano suoi messaggi. Ok si era svegliato. 

{{< section_separator >}}

«Iniziano le avventure» il primo messaggio era un po' preoccupante. Talvolta era difficile cogliere la sua ironia, ancora di più se fatta con un testo scritto.  
«Google diceva che avrei potuto prendere la metro e arrivare con calma al bus per l'aeroporto. Il confronto con la realtà mi ha fatto scoprire che fino alle 5.30 la metro non si sveglia. Ho preso un car sharing fino alla fermata bus. 4,03 euro per fare tre chilometri con una smart. Secondo me un dragster avrebbe consumato meno in benzina.» Anche se non le era del tutto chiaro cosa fosse un dragster, l'ultimo paradosso le strappò un sorriso e le tolse gli ultimi scampoli del torpore mattutino.

Quando era in viaggio solitamente Luca diventava prolisso nei racconti in diretta delle sue (dis)avventure. Anche questa volta non si stava smentendo, aveva scritto altro: «Arrivato alla fermata, devo ovviamente fare il biglietto. Ero tranquillo, ricordavo che c'è un gabbiotto-biglietteria apposito. Uh no, apre alle 6 e il bus arriva prima. Va bé, siamo in stazione, ci sarà il solito bar tabacchi che vende i biglietti. Nada, apre alle 6 pure quello. Online sul sito della compagnia! Niente da fare. Ok, se le cose stanno così, il biglietto si potrà sicuramente fare anche a bordo...».  
Probabilmente aveva deciso di spezzare il messaggio con i puntini per creare in lei un po' di pathos. Avrebbe funzionato, se lei non fosse arrivata troppo tardi, quando tutto il racconto era già stato scritto. Il messaggio successivo era lì, ma la suspense già la stava divorando. «Arrivato il bus, l'autista è sceso per far caricare i bagagli e spiegare ai passeggeri come disporsi sui sedili. Gli ho detto che dovevo fare il biglietto. Mi guarda un attimo con occhi vitrei, se avessi potuto vedere dietro la mascherina sono certo avrei scorto un'espressione un po' da ebete, e dopo qualche secondo:  
– non si possono più fare a bordo, regole dell'emergenza sanitaria. – mi fa.  
– ok, ma non c'è nessuna biglietteria che sia aperta a quest'ora, – gli rispondo cercando di mantenermi calmo.  
– Non ci posso fare nulla, non può salire.»

Ora la suspense stava rapidamente diventando preoccupazione, sulla strada diretta per l'angoscia. 

«Fanculo all'autocontrollo, mi sono un attimo alterato. Quello per tutta risposta mi ha detto di mandare un reclamo all'azienda di trasporti. Sai che me ne faccio del reclamo, dubito che mi farà arrivare in aeroporto. Niente bus devo trovare un piano B.»

Il racconto finiva lì. Ultimo messaggio delle 6. Il giorno prima le aveva detto che l'aereo partiva alle 8.10. La città offriva diverse opzioni per andare in aeroporto, la maggior parte delle quali rischiava di farlo arrivare troppo tardi. E se lo conosceva bene, la soluzione più scontata, ovvero il taxi, sarebbe stata la sua ultimissima spiaggia. Era veramente curiosa di vedere che cosa si sarebbe inventato.