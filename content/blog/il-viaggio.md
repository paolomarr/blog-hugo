---
title: Il Viaggio
summary: |
    La signora seduta al suo fianco era visibilmente agitata. Sara lo aveva già intuito vedendo le tracce di sudore lasciate dalle sue mani sul bracciolo in pelle che le separava. Ma dopo averla vista muoversi in continuazione nella mezz'ora che era passata dall'imbarco ne era ormai tristemente certa.  

date: 2018-07-25
---

La signora seduta al suo fianco era visibilmente agitata. Sara lo aveva già intuito vedendo le tracce di sudore lasciate dalle sue mani sul bracciolo in pelle che le separava. Ma dopo averla vista muoversi in continuazione nella mezz'ora che era passata dall'imbarco ne era ormai tristemente certa.  
Sperava che non iniziasse a sfogare la tensione mettendosi a parlare con lei. Non le andava di iniziare la traversata facendo da psicologa a una signora di età e peso prossimi ai limiti consentiti per quel viaggio, rischiando così di dover sopportare per mesi un'amicizia poco gradita.  

Per minimizzare il rischio, decise di mettersi ad ascoltare un po' di musica. Estrasse il lettore dalla tasca nella manica destra della tuta. Per quanto piccola fosse la tasca, il micro gadget tecnologico vi si perdeva dentro e le ci vollero alcuni secondi per riuscire ad afferrarlo con le dita.  Glielo aveva regalato mamma Teresa, apposta per il Viaggio. Ricordava bene quel giorno, alcuni mesi prima, quando glielo diede, scoppiando in lacrime che ancora lei non aveva finito di scartarlo. La prospettiva di saperla così lontana e irraggiungibile per così tanto tempo era ovviamente per lei motivo di sconforto.  
Il lettore però era perfetto. Sicuramente la mamma, poco avvezza alla tecnologia (certe cose non cambieranno mai, pensò sorridendo), si era fatta consigliare da qualcuno dei suoi amici. Alberto probabilmente, il più tecnologico di tutti. Un terabyte in soli cinque grammi, una piccolissima frazione del carico massimo di 15kg che le era consentito portare per il Viaggio. E perfettamente compatibile con il suo impianto eso-neurale e il sistema di realtà aumentata dei suoi occhiali da vista.  
Aveva cercato di bilanciare film e musica, in modo da trascorrere quei cinque mesi senza aver visto troppe repliche e senza essersi stufata dei suoi artisti preferiti. Una volta giunta a destinazione avrebbe potuto scaricare qualcosa di nuovo e, se avesse deciso di rimanere per più di un ciclo, addirittura farsi spedire un hard disk stracarico di contenuti, documenti o qualsiasi cosa di digitale le servisse. Per ora, però, le dovevano bastare quei 5 grammi.

L'imbarco dei centoventi passeggeri era già completato da un paio d'ore. Da come aveva letto nella guida (letto è un eufemismo, se l'era studiata a memoria), di lì a poco sarebbe iniziata la verticalizzazione. Il decollo doveva avvenire alle 11:03, erano in largo anticipo.  
Aveva deciso di cominciare con un po' di musica del '900. Preistorica, come la definiva sempre la sua amica Beth. Dal punto di vista puramente matematico non le si poteva dare torto. Erano passati ormai 110 anni da quando James La Brie si era unito al gruppo per contribuire alla creazione di quel capolavoro che era Images & Words, trainando così i Dream Theater nell'olimpo del progressive metal. Il metal per fortuna era sopravvissuto a quel secolo, anche se contaminato, come tutto, da un'elettronica sofisticata e spesso invadente, almeno secondo il suo punto di vista. Quasi nessuno ascoltava più l'hard rock delle origini, il che spiegava perché Beth la vedesse come una specie di dinosauro. 
Le venne in mente, come sempre quando ascoltava quell’album, il nonno Francesco. Quando era piccola quasi ogni domenica con mamma e papà si andava a casa dei nonni, i genitori di suo padre. Nonno Francesco l’aspettava, come sempre, per compiere insieme il loro rito domenicale. Negli anni del rispolvero del vinile, il papà di Francesco, il suo bisnonno, aveva messo su una discreta collezione di dischi, accompagnata ad un lettore top di gamma che era sopravvissuto ai decenni, tre generazioni, fino ad arrivare alle sue giovani orecchie di fanciulla. Di quell’album ne aveva addirittura due copie, una ovviamente ancora chiusa nel cellofan. L’altra, per contro, era stata particolarmente erosa da ore e ore di puntina.

Francesco e Marta erano gli unici nonni che Sara era riuscita a conoscere. I genitori di sua madre morirono molto prima che lei nascesse, entrambi di tumore ai polmoni.  
Negli anni dell’università un suo amico iscritto a medicina le spiegò come le generazioni dei primi anni duemila avessero avuto una sensibile diminuzione dell’aspettativa di vita, a causa dell’alta concentrazione di particolato in moltissime città del Pianeta. Già allora si sapeva da tempo che questo killer silenzioso avrebbe mietuto precocemente molte vittime, ma in quegli anni l’umanità era ancora legata agli egoismi e agli interessi dei governi nazionali, la cui inerzia aveva quasi portato il Pianeta al collasso, oltre il punto di non ritorno. Ancora se ne pagavano, e si sarebbero pagate per diversi decenni, le conseguenze.  
Dal 2055, dieci anni dopo il bando del motore a scoppio da parte del Consiglio Planetario, il livello di anidride carbonica nell’atmosfera aveva iniziato lentamente a diminuire. Solo adesso, a distanza di quasi cinquant’anni da quell’evento epocale, gli scienziati iniziavano timidamente a prospettare la possibilità che il superamento del punto di non ritorno fosse scongiurato.  
Tra le varie drastiche rinunce che l’umanità aveva dovuto fare c’erano ovviamente anche i viaggi aerei. Aveva fatto il suo primo volo civile, alla tenera età di 30 anni, proprio il giorno prima, per arrivare alla base di partenza lì a Libreville.  
Rispetto ai suoi coetanei si doveva sicuramente ritenere privilegiata. Era riuscita ad ottenere il tanto sognato assegno di ricerca che includeva il permesso per il volo che l’aveva portata lì e, soprattutto, le spese per il Viaggio. Nonostante il prezzo del biglietto fosse notevolmente sceso rispetto alle tariffe astronomiche (aggettivo quanto mai calzante) delle prime partenze civili, la sua famiglia non si sarebbe mai potuta permettere di finanziarle il Viaggio. 

L’andamento del prezzo del biglietto era stato in linea con le previsioni fatte da Elon Musk, quando ancora la sua appena nata SpaceX stava cercando di convincere il mondo che si poteva tornare a esplorare per davvero lo Spazio, dopo decenni di medioevo dell’industria aerospaziale, senza chiamarsi per forza NASA o Boeing e, soprattutto, spendendo fino a un ventesimo di quello che quei colossi avevano abituato il mondo a credere essere necessario per creare, lanciare e (raramente) fare atterrare intatti o quasi razzi e satelliti. 

Al liceo si era molto appassionata a quella parte di storia del ventunesimo secolo.  
Nel lontano 2002, anno della nascita di SpaceX, ancora si parlava poco della questione Marte, ma Musk aveva già ben chiara la strada da percorrere per arrivarci. In tutti i sensi. Sara aveva letto su una sua biografia che Musk era in grado di memorizzare libri come uno scanner.  
Con la giusta quantità di libri tecnici di ingegneria aerospaziale, arrivò alla conclusione che, in campo aerospaziale, l’umanità si fosse inspiegabilmente seduta sulle conoscenze e sulle conquiste tecnologiche raggiunte negli anni ‘60 del ventesimo secolo, rimanendo sostanzialmente ferma per quasi cinquant’anni.  
La Macchina aerospaziale era pertanto lenta, costosa, pesante e inefficiente. Un po’ come i motori a scoppio che Musk stesso aveva combattuto e sconfitto qualche anno prima, lanciando con Tesla la sua impresa di mobilità elettrica.  
Sull’esempio di quanto fatto con Tesla, Musk aveva delineato le fasi che avrebbero portato l’uomo a colonizzare Marte. L’obiettivo era appunto far crollare i costi dei viaggi tra i due pianeti, in modo da conciliare il desiderio innato dell’uomo per l’esplorazione con la possibilità economica di affrontare una tale impresa.  
Dapprima solo pochi fortunati avrebbero potuto permettersi i primi biglietti, così come qualche decennio prima pochi benestanti nel mondo avevano potuto essere i pionieri della nuova mobilità elettrica, acquistando la rivoluzionaria Tesla Roadster.  
Il prezzo pagato da questi pionieri, come fu per i pionieri Tesla, avrebbe dovuto alimentare il prosieguo degli sviluppi tecnologici, i quali avrebbero fatto diminuire il prezzo per-capita del Viaggio e aumentare di concerto la schiera di persone pronte a trasferirsi a decine di milioni di chilometri di distanza.  
Così avvenne e, dopo meno di un secolo, l’università di Sara poteva permettersi di bandire diverse borse di ricerca e mandare giovani promettenti ricercatori a esplorare, accademicamente e non solo, il Pianeta Rosso.

Come tutti, Sara non sapeva quanto la vita sul suolo marziano l’avrebbe affascinata a tal punto da pensare di rimanervi a tempo indeterminato, diventando a tutti gli effetti una colonizzatrice.  
Alla mamma ovviamente non aveva nemmeno accennato a questa possibilità, rassicurandola che sarebbe tornata al termine della sua sessione di ricerca, ovvero alla ripartenza del successivo trasporto in arrivo dalla Terra. Il viaggio di ritorno era sempre incluso nel pacchetto.

{{< section_separator >}}

Persa nei suoi pensieri, Sara sobbalzò quasi quanto la sua nervosissima vicina quando la voce del Controllo Missione interruppe il sommesso brusio dei passeggeri per annunciare l’inizio della procedura di verticalizzazione.  
L’imbarco in assetto orizzontale fu introdotto quasi subito dopo i primi voli civili. L’accesso per i passeggeri risultava così molto più agevole. Una volta assicurati alle sedute, il razzo veniva issato in posizione verticale e preparato per il lancio. L’operazione non era immediata, dopotutto il peso era mostruoso, ma in meno di un’ora sarebbero stati a faccia in su, a settanta metri di altezza, pronti a ricevere le quattrocento tonnellate di spinta dei motori Raptor.

Conosceva o sapeva di diversi colleghi che erano già andati su Marte, molti dei quali tornati sulla Terra.  
Aveva ormai perso il conto degli eventi a cui si era recata per ascoltare i racconti e i resoconti del tale geologo, fisico, medico, ritornati sul caro e accogliente Pianeta Azzurro, carichi di esperienze e aneddoti da raccontare e di articoli scientifici da esporre.  
Molti video e slides di quei convegni l’avrebbero accompagnata nel Viaggio, al sicuro nel “magazzino” da cinque grammi che aveva nel taschino.  
Proprio una settimana prima aveva assistito all’ultima presentazione, tenuta da un geofisico che riportava in anteprima gli esiti della sua ricerca: *Progressi sullo stato di terraformazione del pianeta Marte: prospettive e stime temporali per le prime esplorazioni senza tuta EVA*.  
Argomento caldissimo e sempre molto attuale. Lo era stato fin da quando l’umanità aveva realizzato che la colonizzazione di Marte non era solo la folle visione di uno degli uomini più influenti (sicuramente uno dei più eccentrici) del ventunesimo secolo, ma una concreta possibilità per la specie uomo di creare una “copia di sicurezza” del proprio patrimonio genetico. E non solo del proprio: il trasporto civile di animali era già iniziato da qualche anno, l’arca di Noé interplanetaria stava prendendo forma.  
L’idea di poter uscire in abiti “normali” per una passeggiata sul rosso pavimento marziano era davvero allettante, oltre che estremamente rassicurante. Tutt’ora le gite fuori dalla Human Bowl erano riservate a personale tecnico o militare adeguatamente addestrato e attrezzato. La temperatura, ma soprattutto la pressione atmosferica, erano ancora molto lontane dai confortevoli valori a cui l’uomo era abituato sulla Terra (confortevoli si fa per dire, viste le torride estati che devastavano il pianeta ormai da quasi un secolo) e richiedevano pertanto un equipaggiamento adeguato.  
Il processo di terraformazione procedeva però secondo programma e stava dando risultati già apprezzabili: all’equatore, l’unico posto che permetteva di sperimentare rari picchi di temperatura massima vicini ai 30°C, la temperatura minima scendeva ormai raramente sotto i -50°C. Un progresso enorme, se si pensa che meno di un secolo prima non era raro registrare punte di -100°C.  
I poli erano ancora inavvicinabili, anche se i picchi estivi superavano ormai regolarmente il punto di fusione dell’acqua, presenza ormai diffusa sul suolo marziano.  
Tutto questo grazie all’aumento di anidride carbonica e altri gas serra nell’atmosfera marziana.  
Chi l’avrebbe detto nel lontano ventesimo secolo, all’alba delle scoperte scientifiche circa gli effetti sul clima terrestre causati dall’aumento di concentrazione di gas serra in atmosfera, che tale processo sarebbe stato fondamentale per la riuscita della missione di colonizzazione del Pianeta Rosso.  
Come aveva temuto, la presentazione del fisico metteva sì in luce gli enormi progressi fatti verso un’atmosfera a portata di essere umano, ma allo stesso tempo metteva bene in chiaro quanto il processo avrebbe richiesto ancora molti anni, possibilmente un altro secolo, prima di poter considerare “vivibile” il pianeta. Poco male, aveva pensato Sara, con un po’ di fortuna la sua missione su Marte le avrebbe comunque dato l’opportunità di fare qualche uscita fuori dal complesso di cupole ad atmosfera protetta denominato appunto Human Bowl. Invece del maglioncino di lana si sarebbe dovuta mettere una tuta spaziale, ma vuoi mettere la soddisfazione?  
Oltre a fornire le giuste quantità di ossigeno e azoto, e a tenere ad opportuni livelli la concentrazione di anidride carbonica, queste semi-sfere erano in origine state progettate per creare un micro-clima terrestre al loro interno e per fare ciò che l’atmosfera di Marte non era in grado di fare: schermare il vento solare e tutte le sue radiazioni ionizzanti. Compito ormai pressoché inutile, da quando era stato messo in orbita il MoonMag.  
La gigantesca calamita era stata piazzata a galleggiare su un’orbita eliostazionaria, a una distanza corrispondente a circa trecentoventi volte il raggio di Marte, così da rimanere sempre sulla linea che congiungeva il Pianeta Rosso con il Sole.  
Nella lunga lista di caratteristiche che rendevano Marte un posto decisamente inospitale, l’assenza di campo magnetico era sicuramente tra le peggiori. Mentre da un lato le radiazioni solari arrivavano indisturbate fino alla superficie, dall’altro qualsiasi particella gassosa prodotta sul pianeta tendeva, senza schermatura magnetica, a “scappare” verso lo spazio, impedendo appunto l’accumularsi di un’atmosfera tale da permettere valori accettabili di pressione e temperatura.

{{< section_separator >}}

Una tozza mano, fredda e sudaticcia si pose come un masso sulla sua, appoggiata al bracciolo, stringendola senza possibilità di fuga.  
La signora al suo fianco stava per perdere del tutto il poco autocontrollo che le era rimasto.  
A Sara non restava che sperare che dopo il decollo si sarebbe calmata: cinque mesi erano davvero lunghi. Cercò con notevole sforzo di abbozzare un sorriso empatico, ma sapeva che in certe situazioni serviva ben più di quello che lei era in grado di fare. 

Non era mai stata una ragazza emotiva, che enfatizzava troppo le proprie emozioni. Chissà, forse era anche per quello che aveva rotto con Mike. La ragione “ufficiale” era stata ovviamente la partenza di lui: anch’egli aveva avuto la fortuna di poter lasciare il nido e atterrare sul Pianeta Rosso.  
Nel suo caso in realtà la fortuna c’entrava poco: fin dai tempi della sua carriera universitaria, Mike Harris aveva messo in luce le sue straordinarie capacità nel campo della biochimica. Capacità che culminarono con il successo mondiale della sua tesi di dottorato su una nuova tecnica di coltivazione batterica che permetteva un tasso di produzione di ossigeno quattro volte superiore a quanto ottenuto fino ad allora con le tecniche tradizionali.  
Manco a dirlo, i batteri di Harris, così ormai venivano comunemente chiamati, erano anche più resistenti alle avverse condizioni marziane.

{{< section_separator >}}

Non aveva avuto nemmeno tanta voglia di andarci, a quella festa Erasmus a Copenhagen.  
Il suo solito gruppo di amici si era unito a un’altra comitiva, complice qualche conoscenza in comune, per partecipare al più classico degli eventi Erasmus, tradizione la cui origine si perdeva agli albori della fondazione del progetto stesso.  
Come da tradizione, i volumi di musica e alcool erano a livelli degni di una festa così importante. 
Sara, ben presto sazia di danze sbilenche e amici già sull’orlo dell’ubriachezza, si spostò verso il bancone del bar.  
Fu lì che lo incontrò. Lo conosceva ovviamente, come tutti. Già allora, al suo quarto anno di università, era famoso.  
Al bar la musica si attenuava quel tanto che bastava per sentirsi parlare. Urlando, ovviamente. Non che questo favorì l’inizio immediato di una conversazione tra loro.  
Entrambi timidi e piuttosto introversi, passarono diversi minuti di “osservazione” reciproca, mal celata da sguardi distratti verso gli amici persi nelle danze, poi verso il barista, poi al visore integrato negli occhiali.  
Sopraffatta dall’imbarazzo del silenzio (si fa per dire), fu lei a cercare di rompere il ghiaccio. «Tu devi essere Mike» disse, cercando di enfatizzare con un tono misto fra interessato ed eccitato, ma dimenticandosi di usare un volume di voce adeguato a superare l’invadente sottofondo.  
«COME DICI?» rispose lui, visibilmente rammaricato per essersi malamente perso il tanto atteso inizio della conversazione.  
Sara capì che così non sarebbero andati lontani e prese l’iniziativa: «TI VA DI USCIRE UN PO’ FUORI?».  
L’espressione di lui era di sollievo. «VOLENTIERI!». 

Il resto venne da sé. L’intesa tra loro era forte, sotto tutti i punti di vista.  
L’esperienza danese fu per Sara la più bella della sua vita, e Mike ovviamente ne era stato in gran parte responsabile.  
Finito l’Erasmus lui riuscì senza troppa difficoltà a farsi trasferire in Italia, proprio all’università di lei.  
Il dipartimento di biochimica aveva un gruppo di ricerca all’avanguardia in Eurasia, forse il migliore, specializzato proprio in biologia marziana. Sara sapeva che Mike avrebbe probabilmente cercato comunque di spostarsi lì per la sua tesi, a prescindere che avesse o meno conosciuto lei.  
Sfruttarono comunque la fortunata coincidenza, godendosi la loro storia per tre entusiasmanti anni. Poi giunse la proposta che non si poteva rifiutare.  
Mike stava ancora completando la stesura della tesi di dottorato, ma il successo delle sue scoperte era già diffuso tra gli esperti del settore, grazie anche ai numerosi articoli che nel frattempo lui aveva pubblicato. Un assegno di ricerca di tre anni per progettare, installare e monitorare una coltivazione dei suoi nuovi batteri, in una bowl dedicata, tutta per lui.  
Il volto di Mike, quando glielo disse, era l’esatto specchio del contrasto di emozioni che lo attraversavano. In lacrime, le lesse l’email che gli era arrivata quella mattina. Lacrime di gioia, per l’opportunità unica che gli era stata offerta. Mischiate a lacrime di dolore, perché sapeva che il loro idillio era quasi certamente destinato a finire, se avesse accettato. E avrebbe accettato, ovviamente. Lei stessa non gli avrebbe nemmeno permesso nemmeno di pensare alla parola “ma”.  
Ciononostante, Sara reagì male alla notizia e si chiuse in sé stessa. Trovò giusto la lucidità per spiegargli le sue intenzioni, ovvero di staccarsi quanto prima da lui, in un maldestro tentativo di minimizzare il dolore della separazione. Sapeva di essere egoista, gli disse, ma quello era il suo meccanismo di auto difesa. Lui come sempre capì e incassò il colpo senza opporre troppa resistenza.

{{< section_separator >}}

*«COMUNICHIAMO AI SIGNORI PASSEGGERI CHE IL DECOLLO AVVERRÀ TRA UN’ORA A PARTIRE DA…ADESSO!»*

La voce dello speaker di bordo la riportò alla realtà. La mano imprigionata iniziava a intorpidirsi, ma ancora non osava cercare di instaurare un dialogo e provare a liberarsi.  
Con la mano libera riuscì a frugare nella tasca del pantalone e ad estrarre il fazzoletto con il quale si asciugò la lacrima che i ricordi di Mike le avevano strappato. Fu la sua rovina.  
La signora se ne accorse e sembrò scuotersi dallo stato di paralisi da ansia in cui stava ormai da ore.  
«Sei spaventata anche tu, vero cara?» le chiese con una voce petulante, rotta dalla paura.  
Sara cercò di minimizzare «Veramente sono solo un po’ triste...sa, non vedere più parenti e amici per così tanto tempo...».  
La signora sembrò delusa, cercava evidentemente conforto nel "mal comune, mezzo gaudio", ma realizzò invece di essere una delle poche a bordo in così grave difficoltà emotiva.  
Si ricompose, un po’ indispettita, scalzando anche la mano da sopra quella di Sara. Se non altro, pensò, per un po’ si sarebbe calmata.

{{< section_separator >}}

La suoneria del suo comunicatore la destò un po’ di soprassalto. Si era addormentata.  
Sui monitor il conto alla rovescia era arrivato a venti minuti e trentasei secondi. Aveva rischiato di essere svegliata dai motori Raptor, pensò sorridendo.  
La chiamata in arrivo era dalla mamma.  
«Mamma che c’è?? Decolliamo tra venti minuti, lo sai!».  
«Niente cara, volevo solo… salutarti prima che partissi». La voce era rotta dal pianto. «Poi non ci sentiremo più».  
Sara cercò di tenersi calma. Le aveva detto mille volte di non chiamare prima del decollo. Anche se le comunicazioni rimanevano aperte e consentite fino a 5 minuti dal lancio, non le piacevano queste scenate.  
«Ma’, te l’ho detto, avremo la possibilità di scrivere e ricevere un messaggio ogni giorno. Mi farò viva, tranquilla». Aveva cercato di tenere un tono pacato, ma deciso.  
«Lo so tesoro, ma sarà un viaggio così lungo...». Bella scoperta, pensò.  
Cinque mesi in un grosso proiettile di alluminio e zinco, insieme ad altri centodiciannove viaggiatori. Non suonava proprio come una crociera.  
«Dài mamma, adesso devo staccare. Saluta papà».  
Chiuse la comunicazione, probabilmente giusto in tempo per risparmiarsi l’ennesimo scroscio di lacrime dall’altra parte. Certo, un po’ di ragione a preoccuparsi ce l’aveva sua madre. Il tasso di incidenti era ancora non trascurabile: in quaranta lanci civili fatti finora, tre avevano subìto un incidente, di cui due nella fase di partenza dalla Terra e uno solo letale per tutti i passeggeri. In vent’anni di lanci, comunque, i tre incidenti erano tutti concentrati nei primi sei anni. Questo non garantiva che non ce ne sarebbero più stati, ma rendeva ottimisti sul livello tecnico raggiunto da SpaceX.

*«UN MINUTO AL LANCIO»*

La tensione adesso era palpabile e scolpita sui volti di tutti i passeggeri.  
La signora al suo fianco sembrava sul punto di collassare: il colorito rosso delle sue guance paffute era completamente svanito, lasciando posto a un pallore livido reso ancora più inquietante dagli occhi neri sbarrati che fissavano il vuoto nel sedile di fronte al suo.

*«TRENTA SECONDI AL LANCIO»*

Sara dal canto suo cercava di focalizzarsi sulla destinazione, su quello che l’aspettava di lì a cinque mesi (sempre che non ci fossero stati “imprevisti”, pensò cercando di sdrammatizzare).  
Per la prima volta, nell’immagine che dipingeva nella sua testa della sua prossima vita nella Human Bowl, era comparso anche Mike.  
Come previsto, era rimasto sul pianeta per i tre anni del contratto di ricerca e aveva già ottenuto un nuovo incarico, che aveva accettato di buon grado. Come aveva dichiarato in un’intervista a un periodico scientifico, si sentiva ormai a tutti gli effetti un colonizzatore e non aveva per il momento premura di rientrare sulla Terra.
In quei tre anni dalla sua partenza lui le aveva scritto qualche email, perlopiù per raccontare di persona dettagli delle sue ricerche che erano sfuggiti alla stampa inter-planetaria. Ogni volta aveva chiuso il messaggio con un timido “E tu, come va?”, consapevole in cuor suo che una risposta non sarebbe mai arrivata. Aspettative non deluse da Sara, che aveva mantenuto, seppur con grande sforzo, la linea dura del silenzio annunciata al momento della loro separazione.

*«DIECI…NOVE...OTTO...»*

Realizzò, pensando a quella mancanza di comunicazione, che molto probabilmente Mike non sapeva nemmeno che lei era in partenza per Marte. 

*«...CINQUE...QUATTRO...TRE...»*

E fu lì che capì. Capì che aveva avuto questa visione nel profondo del suo inconscio fin dal momento in cui aveva saputo che sarebbe potuta partire per Marte: si immaginava di presentarsi alla sua abitazione, fargli aprire la porta e vederlo fare quella espressione da idiota che aveva quando non riusciva a interpretare una situazione imprevista, giusto un attimo prima di saltargli al collo e baciarlo, versando tutte le lacrime che si era tenuta dentro in quegli anni. “Ma perché l’ho fatto?” si chiese, ripensando al brutto modo in cui l’aveva trattato. 

*«LANCIO AVVIATO»*

Finalmente la tensione prese il sopravvento sui suoi pensieri.  
L’accelerazione mostruosa impressa dai motori Raptor le stava limitando la capacità di respirare, mentre il suo battito cardiaco aumentava la velocità.  
Sullo schermo veniva mostrata in tempo reale la telemetria del lancio. Tutto sembrava procedere per il meglio, per quanto potesse capire con la scarsa lucidità che le era rimasta. 
A fianco a lei la signora aveva ripreso il suo colorito, ma non sembrava passarsela comunque bene. “Pazienza”, pensò Sara. “Dovrò fare da badante a questa disgraziata, ma sarà una giusta pena da scontare per come mi sono comportata”.  
Mentre il quarto e ultimo Mars Colonization Transport raggiungeva la carovana già in orbita intorno alla Terra, Sara lasciò che il suo corpo si rilassasse abbandonandosi al torpore causato dal calo di adrenalina.  
Dopo settimane di preoccupazioni, finalmente l’imminente cambio di vita le sembrava la cosa migliore che avesse fatto negli ultimi anni, forse in tutta la sua esistenza.
