---
title: "1260 centimetri cubi"
date: "2020-12-11"
summary: |
    In questo volume, decine di migliaia di anni di evoluzione hanno permesso all'Homo Sapiens di avere l'intelligenza e le capacità cognitive che oggi possiede.
tags: 
- pensieri
---

In questo volume, decine di migliaia di anni di evoluzione hanno permesso all'Homo Sapiens di avere l'intelligenza e le capacità cognitive che oggi possiede.  
Tra queste capacità, ci sono due caratteristiche apparentemente favolose, al limite del divino se paragonate alla maggior parte delle specie animali, che stanno in realtà portando l'Essere Umano alla rovina: la coscienza di sé, in particolare della propria mortalità, e la consapevolezza del tempo che scorre.

Sapere di avere a disposizione una quantità sorprendentemente limitata di tempo nel nostro viaggio su questa Terra ci rende la creatura più egoista e autodistruttiva che esista (e che forse sia mai esistita).  
La nostra paura di non arrivare a soddisfare a pieno le aspettative, che la società stessa ci induce fin dalla nascita, arriva ad annullare il nostro stesso istinto di sopravvivenza.
Consideriamo talmente importanti, spesso fondamentali per la nostra soddisfazione, certe "conquiste" della civiltà occidentale, da essere disposti a mettere a repentaglio il nostro futuro e quello delle prossime generazioni.  

Impossibile rinunciare ad abitare in case sempre più grandi, spesso molto più grandi di quello che ci serve, per poterle riempire di roba inutile che qualcuno in futuro dovrà buttare via; rinunciare a poter mangiare il cibo che ci pare, sia esso vegetale o animale, che arrivi dal paese vicino o dall'altra parte del globo; impensabile fare a meno della possibilità di spostarci ovunque sul Pianeta, meglio se a un prezzo ridicolo rispetto al reale costo energetico e ambientale che quel viaggio esige; idea assurda rinunciare al lusso di una quantità giornaliera di energia sufficiente a tenerci caldi (abbastanza caldo da poter stare in maniche corte in casa), a produrre e spostare i nostri scatoloni di acciaio rivestiti di plastica, a lavare e, perché no?, asciugare i nostri panni in mezz'ora senza nemmeno doverli stendere.

Eppure sappiamo tutti, e sono convinto tutti, anche i negazionisti più accaniti, che questo modo di vivere richiede una quantità di energia e risorse che la Terra non è in grado di fornirci all'infinito, certamente non a tutte e tutti i suoi 8 miliardi di abitanti, ma neanche a un decimo di essi. Pur sapendolo, però, non riusciamo a rinunciare a quei lussi.  
Forse alcuni di noi ci riescono, almeno in parte, e probabilmente ci compiaciamo del magro risultato ottenuto, auto convincendoci di aver fatto la nostra parte, che il resto lo farà qualcun altro, e tutto andrà bene. Andiamo avanti con le nostre vite. Se siamo molto bravi riusciamo ad avere un'impronta ecologica sostenibile, ma è una stima che perde il suo valore se usciamo dal nostro piccolo orticello e lo inquadriamo nel contesto della nostra civiltà occidentale. 

Andiamo avanti, consapevoli che nel suo complesso l'umanità sta inesorabilmente e sempre più rapidamente portando al collasso tutti gli ecosistemi e, a seguire, la società stessa. Nel frattempo alleviamo figli più o meno nello stesso modo, in termini di sostenibilità, con cui i nostri genitori hanno allevato noi. L'unica differenza, però, è che i nostri genitori, perlomeno quelli della mia generazione di boomers, possono ancora giustificarsi dicendo che non sapevano. Anche se gli allarmi suonano ormai da almeno 50 anni. 

Noi no, non abbiamo scuse. Sappiamo e non agiamo. Perché in cuor nostro sappiamo che la soluzione richiede sacrifici enormi. Sacrifici che il nostro egoismo, il nostro bisogno mai appagato di vivere appieno il poco tempo che ci è stato dato, non ci permette di accettare. 
