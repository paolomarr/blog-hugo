---
title: "La nuda verità"
date: 2020-10-12
summary: |
    Il primo giorno di Ribellione se ne stava andando.  
    Incastrato in ufficio, faceva fatica a concentrarsi e a non pensare a quanto gli sarebbe piaciuto avere notizie di come stava andando la prima azione.  
    Piazza San Silvestro, diceva il programma ufficiale sulla pagina del sito che lui stesso aveva dato una mano a pubblicare. Informazioni più riservate, di cui lui aveva solo pochi frammenti, parlavano di uno spostamento improvviso verso piazza del Parlamento. Per fare cosa, per quale azione di disobbedienza civile, non sapeva...
tags:
    - incompleto
    - racconti
---

## Lontano

Il primo giorno di Ribellione se ne stava andando.  
Incastrato in ufficio, faceva fatica a concentrarsi e a non pensare a quanto gli sarebbe piaciuto avere notizie di come stava andando la prima azione.  

Piazza San Silvestro, diceva il programma ufficiale sulla pagina del sito che lui stesso aveva dato una mano a pubblicare. Informazioni più riservate, di cui lui aveva solo pochi frammenti, parlavano di uno spostamento improvviso verso piazza del Parlamento. Per fare cosa, per quale azione di disobbedienza civile, non sapeva.  
Poi arrivò un messaggio sul canale ufficiale, in cui si annunciava lo spostamento in corso verso il Parlamento. Poco dopo, un nuovo aggiornamento già faceva capire che c'erano difficoltà, causate da uno spiegamento enorme di forze dell'ordine. L'annuncio successivo distruggeva anche le ultime speranze: azione interrotta da uno sbarramento molto poco amichevole. Voci da confermare dicevano che avevano addirittura fermato le Red Rebels, costringendole a togliersi i costumi di scena.
Ai ribelli non restava che tornare alla base, pronti a ragionare su cosa fosse andato storto e su come migliorare per i giorni successivi.   
La settimana era lunga, il gruppo era cresciuto molto negli ultimi mesi e il morale era abbastanza alto per poter affrontare con resilienza queste prime difficoltà.  
Lui, dal canto suo, pensò un po' egoisticamente di aver fatto bene a spostare di un paio di giorni la sua discesa nella Capitale, evitando così di essere parte di quel primo mezzo (in)successo e doverne sentire dal vivo lo sconforto e la delusione.

## PolFer

Nel calendario ufficiale non c'erano azioni, ma per lui la giornata iniziava con un livello di tensione abbastanza alto. Il suo viaggio in treno per Roma poteva presentare delle insidie. Di fatto era un ricercato, o almeno così gli piaceva definirsi, scherzando, quando parlava con gli amici e amiche ribelli della sua città.   
Un ragazzo e una ragazza che avevano partecipato come lui in prima linea, nella sua città, all'azione di disobbedienza civile poche settimane prima, erano stati raggiunti da avvisi di garanzia con modalità che facevano quantomeno  sorridere. Fidippide in particolare era stato fermato dalla Polizia Ferroviaria proprio sul treno che lo stava portando a Roma, qualche giorno prima. Un controllo apparentemente casuale dei documenti aveva fatto scoprire agli agenti che dovevano notificargli la denuncia impartita dalla questura di Torino. Lo avevano fatto scendere dal treno, a metà strada, costringendolo a prenderne un altro il giorno successivo.  
Ora lui temeva la stessa sorte, perché sapeva che la denuncia sarebbe arrivata per tutti gli otto che quel giorno si erano esposti, salendo sulle colonne di Piazza Castello.   
Aveva cercato di non pensare troppo a quell'eventualità, mettendosi a lavorare non appena era salito sul treno, alle 6.30. Ora era già arrivato il momento della prima tappa, Genova. Doveva fare un cambio, mezz'ora di coincidenza.   
“Hey buongiorno! Per ora sono arrivato senza intoppi al cambio a Genova.” La emoticon con le dita incrociate chiudeva il messaggio che stava mandando a Stromboli. Quando lo aveva visto un paio di giorni prima, in partenza anch'egli per Roma, l'amico ribelle gli aveva chiesto di tenerlo aggiornato su come sarebbe andato il suo viaggio quel giorno. Si era un po' tutti sul "chi vive" e dopo l'azione di piazza Castello di settembre il gruppo era diventato molto più affiatato. La preoccupazione era sincera.  
Ma il primo tratto era stato tranquillo, era anche contento di essere riuscito a lavorare senza intoppi. L'ufficio avrebbe tranquillamente fatto a meno di lui per quei pochi giorni, ma la sua ostinata propensione ai sensi di colpa lo aveva spinto a dedicare quelle otto ore di viaggio ad alcuni task in sospeso, preoccupato per l'imminente rilascio della settimana successiva.  
La stazione di Genova sembrava rappresentare bene l'aspetto della città e più in generale della regione, schiacciata tra mare e montagne in una sottile lingua di terra vagamente pianeggiante. Nonostante i numerosi binari, sembrava molto piccola, in particolare se paragonata a Porta Nuova, la sua stazione di partenza.  
Le sue speculazioni campanilistiche durarono poco. Completata la salita delle scale che dal sottopassaggio portavano nel salone di ingresso principale della stazione, le preoccupazioni da ricercato tornarono agilmente a sedersi sulle sue spalle. 
La sala non era molto affollata di passeggeri in transito, in compenso ai suoi occhi apparivano un numero inspiegabilmente grande di poliziotti. Non gli capitava spesso di transitare in stazioni ferroviarie, quindi la sua mente scientifica cercò con fatica di razionalizzare e ragionare sull'effettiva significatività statistica dei numeri che stava vedendo. Ma la parte ansiosa del suo cervello ebbe presto il sopravvento. Ora si trovava a scrutare da lontano i volti degli uomini in divisa che incrociava continuamente, o almeno così gli sembrava, per capire se potevano a loro volta essere in cerca di un volto in particolare. Il suo ad esempio.  
Cercò di entrare in modalità partita a poker, sfoggiando l'espressione più indifferente e inespressiva possibile. La mascherina lo aiutava, pensò. Decise di dirigersi verso un bar, gli sembrava una cosa abbastanza normale da normalissimo passeggero qualunque in transito, in attesa della coincidenza.  
Non appena il barista gli posò il caffé sul bancone, vide con la coda dell'occhio che altre persone stavano entrando nel bar. Quasi sobbalzò. Erano due agenti della PolFer. “Ok ce l'hanno fatta,” pensò "mi hanno pizzicato. Chissà se riusciamo a sbrigare tutto in tempo per la coincidenza”.  
Mentre si perdeva in pensieri di ore tristi passate a Genova in attesa del prossimo treno, si rese conto che gli agenti erano lì per il suo stesso motivo, ovvero prendersi un caffé. Non volendo approfondire la conoscenza, convinto chissà perché che la suo foto segnaletica fosse appesa in tutte le questure e commissariati di Italia, trangugiò il suo caffé, si affrettò a pagare e quasi corse verso l'uscita, come se si fosse accorto di essere sul punto di perdere il treno.  
«Non dimentichi qualcosa?!» Una voce femminile, familiare, alle sue spalle. Familiare perché l'aveva sentita fino a dieci secondi prima, conversare amabilmente con il collega in divisa, nel bar, in attesa del caffé.  
“Ci ho provato, fuga fallita.”  Il suo pensiero fatalista lo stava di nuovo gettando nello sconforto. Si voltò, sicuro che l'avrebbe vista sulla soglia della porta con delle manette in mano. In mano invece aveva un oggetto molto più amichevole, e soprattutto molto familiare. Il suo zaino. Nell'ansia incontrollata della "fuga" aveva preso il borsone che aveva appoggiato su uno dei tavolini del bar, perdendo completamente di vista lo zaino, lasciato su una sedia.  
Con i denti stretti, la faccia di vetro, si diresse a passo svelto verso la poliziotta e afferrò lo zaino. Quasi stava per voltarsi e continuare la sua fuga, quando gli ritornò un po' di razionalità e realizzò che le buone maniere erano in quel frangente quantomai d'obbligo. «Chissà dove avevo la testa, grazie infinite!».  
Questa volta corse davvero, per quanto il borsone dietro e lo zaino davanti, a spalle, gli permettessero di fare. Arrivò sul binario, in evidente anticipo, ma in quel momento gli sembrava il luogo più sicuro in cui potesse aspirare di essere in tutta la stazione.

Treno in arrivo, niente Polizia. 

Sorrise, per il fatto che il film poliziesco che aveva scritto e girato nella sua testa si era infine rivelato una commedia.

Altre sei ore di viaggio. Poteva tornare al lavoro.

## Alveare

In quel giorno senza grandi azioni, i suoi amici e amiche ribelli erano nel luogo scelto come punto di ritrovo e riferimento per le riunioni e i debriefing durante quella settimana di ribellione.  
L'Alveare, lo avevano chiamato. Gli piaceva quella scelta del nome, rendeva bene l'idea di quello che doveva rappresentare per tutti e tutte le ribelli in quei giorni.  
Dalla stazione aveva impiegato solo dieci minuti a piedi per arrivare.   
Aveva appena oltrepassato l'ingresso, prima dell'ampio spazio antistante la struttura. Nel gruppetto di tre ragazzi che si lanciavano un frisbee, già aveva scorto la chioma riccioluta di Ciccio, che con fare spensierato si stava godendo un momento di relax in quel caldo pomeriggio di ottobre.  
Man mano che si avvicinava iniziava a scorgere volti familiari nei vari gruppetti di persone più o meno indaffarate nella zona sotto la grande tettoia che faceva da ingresso alla struttura che li ospitava. E già gli veniva voglia di abbracciarli tutti. I sorrisi di quelli e quelle che si accorgevano via via del suo arrivo e lo riconoscevano sembravano ricambiare questo desiderio, che doveva però rimanere tale, viste le condizioni di nuovo incerte sulla diffusione del virus. Solo l'incontro con Ulisse ruppe il rigido e freddo schema di saluti a distanza: la gioia di lei, quasi materna, nel saperlo arrivato a Roma senza intoppi, le fece dimenticare le regole. Si alzò di scatto dal tavolo, staccandosi bruscamente dalla riunione operativa nella quale era sicuramente immersa, e corse ad abbracciarlo. Inizialmente stupito (erano entrambi torinesi radicati, quindi geneticamente poco avvezzi a certe effusioni), capì subito quanto liberatorio per lei fosse stato il suo arrivò e si lasciò andare anche lui nella stretta.

Si prese un poco di tempo per una birra e qualche racconto più in dettaglio della giornata precedente. Poi subito al lavoro, riunione organizzativa per l'azione dell'indomani.   
Quel giorno era dedicato a piccole azioni libere, proposte da gruppi di affinità e/o gruppi locali. Il loro gruppo di Torino, forte della recente azione di Piazza Castello, aveva pensato di continuare la narrativa rivolta ai media e alle loro mancanze nell'affrontare con la dovuta urgenza il collasso ambientale e climatico. Nel loro mirino, sempre per continuità con l'azione di Torino,  lì a Roma non poteva che esserci GEDI, uno dei principali gruppi editoriali del Paese che racchiudeva diverse testate giornalistiche, tra cui Repubblica.  
Il gruppo era carico, i ruoli ben definiti e tutti coperti. Si definivano gli ultimi dettagli e l'acquisto di alcuni materiali per la "messa in scena" dell'azione. Il rischio era molto basso. La speranza era di riuscire ad avere qualche contatto diretto con giornalisti, redattori o anche figure più importanti di una delle testate che avevano tutte sede in quell'unico palazzo, un po' fuori dal centro lungo la direttrice che portava all'EUR.

## GEDI

## RH

## ENI

## A oltranza

## Outreach

## Reset

