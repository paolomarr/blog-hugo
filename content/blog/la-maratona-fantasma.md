---
draft: true
title: "Torino City Marathon 2024"
subtitle: "Come non partecipare a una maratona"
date: 2024-12-06
tags:
- corsa
- maratone
- Torino
---

L'ho sempre snobbata, la maratona della mia città.  
Un po' perché ho sempre sfruttato l'occasione del mio annuale appuntamento con i 42.195 km per farmi un weekend più o meno lungo in qualche città sconosciuta, italiana o europea.  
Un po' perché è sempre stata in un periodo che non mi attirava per nulla, nella prima metà dell'autunno. Per prepararla significava iniziare l'allenamento specifico già ad agosto, e il mio rendimento è pessimo con la calura estiva.

Quest'anno a inizio estate ho guardato il programma, quasi per caso, perché non ero molto propenso a organizzare una trasferta lontana e in zona Nord Italia ho già fatto molte di quelle più interessanti (l'[ultima](/blog/perche-sanremo-e-sanremo/) a Sanremo l'anno scorso).  
Scopro con stupore che la data quest'anno è molto più avanti del solito, l'1 di dicembre. Sembrava proprio una bella data, non troppo dentro l'inverno e quindi probabilmente con clima accettabile, ma abbastanza avanti per poter fare una preparazione autunnale sufficientemente fresca.  
L'ultima incognita era il percorso: conoscevo a grandi linee quello dell'edizione 2023, e ne ero abbastanza disgustato. Avevo accompagnato un amico nell'ultimo terzo di gara, raggiungendolo a Moncalieri intorno al km 28, facendo quindi gli ultimi 14 km con l'intento di dargli un po' spinta psicologica.  
Si risaliva lungo Corso Moncalieri, su una strada solo parzialmente chiusa al traffico, respirando i gas di scarico della colonna di auto praticamente al nostro fianco, con somma gioia di corridori e automobilisti.  
La prima parte prevedeva invece una rapida uscita dal centro cittadino, che in poco più di 10km portava fuori dal confine comunale, nel quale si sarebbe rientrati appunto solo sul finale. Strano concetto di maratona cittadina.  

Quando finalmente a fine settembre fu pubblicato il percorso di quest'anno, non avevo più dubbi: essendo identico all'anno scorso, e non essendomi ancora iscritto, avrei aspettato ancora fino a fine ottobre, scadenza dell'ultimo sconto sulla quota di iscrizione, per decidere il da farsi. Nel frattempo iniziavo la preparazione.  

Come previsto, il mio pensiero non cambiò nel giro di un mese, anzi possibilmente mi convinsi ancora di più che non valeva la pena iscrivermi. Ero deluso dall'andamento della preparazione fino a quel momento: quest'anno ho deciso di affidarmi al training plan generato dal Garmin Coach, che però mi stava facendo caricare troppo poco. Il "lungo" più lungo che mi ha fatto fare era un workout di 1h50', al passo che lui chiama "base", e che io ho ribattezzato "sgambatina". Ero deciso: ormai la stavo preparando (si fa per dire), avrei corso comunque, anche senza iscrizione.

Il giorno della gara maledicevo le mie idee malsane e mi stavo molto pentendo di aver ceduto all'idea che un maratoneta torinese dovesse per forza fare la maratona di Torino almeno una volta nella vita. Il clima era tutt'altro che accettabile, con temperatura prossima allo zero, complice anche la brillante scelta dell'organizzazione di un confortevole orario di partenza alle 08.30. Qui a Torino, al 1 dicembre, significa alba. Ma poteva andare peggio, pensavo mentre mi riscaldavo. Poteva piovere (cit.).

Il piano era semplice: non potevo presentarmi alla partenza senza pettorale. Nonostante la calca e la confusione, in gare così grosse e importanti ci sono solitamente controlli ai cancelli di partenza. 
 Sarei partito da casa più o meno all'orario dello start, avrei fatto un tratto "fuori percorso" che mi avrebbe fatto intercettare il percorso dopo una distanza uguale a quella percorsa dagli altri che erano partiti per davvero.  
Come previsto, l'ingresso nel percorso fu agevole e senza intoppi. Chilometro quattro, da lì in poi sarei stato in compagnia.  

_«In bocca al lupo cmq! Piuttosto fai la prima metà conservativo. Sciogli e lascia andare piano piano un pochino piu veloce fino 34. Se senti che gira molla poi le briglie e goditi il centro città in spinta_».  

Questo il consiglio di A., il mio coach onorario che da ormai diversi anni mi fornisce tabelle di allenamento e mi dà qualche spunto.  
Incredibilmente sono riuscito a rimanere conservativo nella prima parte. Forse anche troppo con il senno di poi.  
Mi sono effettivamente ritrovato con una buona riserva negli ultimi 10km, ma ormai avevo lasciato indietro troppi secondi per sperare di rimanere sotto la fatidica asticella delle 3h. Notare che avevo generato il suddetto training plan dichiarndo di voler puntare a 02h55', ma questa è un'altra storia.

Il finale è stato divertente. Arrivo su piazza Castello, con un piccolo segmento andata/ritorno verso piazza San Carlo. L'ultimo delle decine che gli organizzatori hanno sparso sul percorso, per arrivare a coprire la distanza corretta (un'altra delle brutture di questo evento).  
Fatta l'inversione a U e pronto agli ultimi 300m, mi ritrovo un tizio dell'organizzazione che mi vede senza pettorale e mi grida «guarda che all'arrivo ti denunciano!». Non mi sono chiaramente fermato a chiedergli per quale reato avrei rischiato il carcere, visto che non ho usufruito di nessuno dei servizi o materiali messi a disposizione agli iscritti (neanche un bicchiere d'acqua a un ristoro).  
All'arrivo non sono poi riuscito a incrociare la Santa Inquisizione che il tipo mi aveva promesso, e sono quindi dovuto tornare a casa con questo dubbio.

Tempo finale (sul mio Garmin, ovviamente): **03h01'54"**. Distanza segnata: **42.18km**. Per la poca fiducia che avevo nella mia preparzione, ne sono uscito tutto sommato soddisfatto.  
Da iscritto mi sarei attaccato come al solito ai pacer delle 3h e, forse, l'averi portata a casa anche questa volta.  

Ma tanto non ne rimarrà traccia, salvo queste poche righe che dubito interesseranno a molte persone.

_Data della gara: 01 dicembre 2024_
