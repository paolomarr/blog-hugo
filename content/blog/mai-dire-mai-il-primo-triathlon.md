---
title: "Mai dire mai"
subtitle: "(il mio primo triathlon)"
date: 2024-08-16T20:50:48+02:00
summary: |
    Senza una bici, scarso nel nuoto. Quindi perché non iniziare con un Olimpico? Molti mi hanno dato del pazzo (giustamente)...
tags:
- triathlon
---

Correvo da ormai 15 anni, forse di più. Era arrivato il momento di provare qualcosa di nuovo, e già da qualche tempo stavo fantasticando sul triathlon. Dopo la [maratona di Sanremo](/blog/perche-sanremo-e-sanremo) a fine 2023, il fioretto per il 2024 era di fare il battesimo del triathlon.  

Un caro amico già da qualche tempo era entrato nel tunnel, arrivando dalla bici. Questo stesso amico, diventato papà da pochi mesi, aveva deciso di passare la stagione invernale in Sardegna, con tutta la famiglia, avendo una casa e un ramo della famiglia ubicate nel Sud-Est dell'isola, vicino a Carbonia e all'isolotto di Sant Antioco. Ovviamente lo si doveva andare a trovare.  
Accidentalmente in primavera, ponte del 25 aprile, c'era in programma il ChiaTri, un evento sulla carta fantastico, in una location insuperabile: Chia, costa Sud della Sardegna, spiagge tra le più belle dell'isola (e di tutto il Mediterraneo). Non ci si pensò neanche un attimo, iscritti prima di capodanno.  

Avevo tre mesi pieni per imparare a nuotare decentemente per 1500 metri, e per familiarizzare un po' con le bici da corsa. La bici della gara, un "muletto" gentilmente offerto dall'amico Stefano, l'avrei "conosciuta" solo il giorno della gara stessa o al più quello prima, per un giretto esplorativo del percorso.  
I 40 chilometri di bici mi spaventavano sicuramente meno, mi era capitato di farne anche più del doppio pur non andando abitualmente a fare uscite in bici da corsa.  
E poi puntavo tutto sull'ultima frazione, i 10 chilometri di corsa, ma ci si doveva arrivare.  
Questo è il triathlon Olimpico, la seconda "taglia" standard per lunghezza, l'unica che viene fatta, pensa un po', alle olimpiadi.  
La prima, lo "Sprint", ha tutte frazioni lunghe la metà. Avrei potuto iniziare con quello? E invece.

Mi concentrai sul nuoto. Con la corsa avevo già la mia routine di 3-4 uscite a settimana, per la bici mi sarei organizzato per fare qualche giro nel weekend, affittando o scroccando da amici ciclisti.  
Il nuoto spaventava sotto diversi aspetti: sapevo nuotare nel senso che mi muovevo agevolmente a stile libero, anche per discrete distanze. Ma ero lento, sicuramente non abituato alle acque libere, potenzialmente fredde, ondose, in cui è difficile orientarsi.  
Per correre ai ripari, decisi di iscrivermi a un corso di nuoto. Una piscina cittadina offriva vari livelli. Mi feci consigliare dall'istruttore, spiegando le mie necessità. Dieci lezioni settimanali, livello intermedio. Utili? Non saprei, non ho fatto un confronto cronometrico tra il pre- e il post- corso, ma sicuramente mi diedero un po' di fiducia.  
L'altro grosso scoglio era trovare una muta adatta e imparare a nuotarci dentro, in acque libere. Per abituarsi al freddo non c'era problema anzi, preparandosi in pieno inverno ebbi occasione di affrontare le acque del Mar Ligure e dei laghi piemontesi. Anche l'allenamento passivo di docce fredde aiutava, ma che tortura!

Venne finalmente la settimana della gara. Il giorno era sabato 27 aprile. La Prof aveva incredibilmente il ponte, con chiusura scuola il giorno 26, che ci permise di scendere dagli amici già il 24 sera, così da acclimatarci e fare un po' i turisti. La zona non manca di attrattive. Nel giorno dedicato all'esplorazione, i padroni di casa ci hanno portato a vedere il museo delle miniere di Carbonia e l'isola di Sant Antioco.  

Il giorno 26 si partiva per avvicinarsi a Chia, con in programma pernottamento in zona, per essere comodi a raggiungere la zona cambio presto l'indomani mattina. Il giretto in bici di ricognizione già ci regalava spoiler dei panorami mozzafiato che ci avrebbero alleggerito il carico il giorno dopo.  
Nel pomeriggio andammo a ritirare pettorale e pacco gara e ad assistere al briefing pre-gara. L'atmosfera era abbastanza rilassata, mi sembravano tutti scafati, mentre per me era tutto nuovo.   
Rientrati al BnB, preparammo l'auto con le bici e l'attrezzatura. Cena carboidratica e nanna sul presto, come gli atleti veri.

La sveglia fu messa con adeguato anticipo, per fare una buona colazione e stimolare opportunamente il metabolismo a espletare le funzioni corporali. Prendemmo i borsoni e le ultime cose, e via verso il parcheggio indicato per poi raggiungere la zona cambio, il fulcro pivotale di una gara di triathlon. Ci arrivammo con un discreto anticipo rispetto all'orario di chiusura.  
Tutto bene fin lì, ma l'imprevisto è sempre dietro l'angolo. Arrivati alla zona cambio, mi accorgo subito di un pezzo mancante, fondamentale: il caschetto! Obbligatorio da regolamento, andava recuperato subito perché non me lo potevano portare successivamente a gara già iniziata. Chiamate le ragazze, che nel frattempo si stavano muovendo per raggiungerci in spiaggia alla partenza, riuscii in tempo a recuperare l'attrezzatura e rientrare in zona cambio.  

Qui iniziava il momento di tensione, tipico delle fasi pre-prestazione, ma acuito dall'effetto "prima volta", dalle previsioni meteo non proprio magnanime, dal timore di aver dimenticato altre cose. In qualche modo riesco a infilarmi la muta e ad avviarmi con l'amico Stefano sulla passerella di legno che ci portava alla spiaggia e che averemmo dovuto percorrere, al contrario, nella prima transizione nuoto-bici per raggiungere la zona cambio.  

Arrivati in spiaggia lo scenario non era proprio idilliaco: il vento si era già rinforzato, il cielo non era limpido, il mare inziava a rispondere all'incalzare del vento, specialmente vicino a riva e quindi al punto di ingresso in acqua. Doppio ingresso, in realtà, perché bisognava fare due giri con una piccola uscita sulla battigia tra un giro e l'altro. Già qui iniziavo a maledire il giorno che spavaldamente snobbai la lunghezza Sprint, che mi avrebbe richiesto solo un giro in acqua.  
In poco tempo arrivò la chiamata per presentarsi alla gabbia di partenza. In acqua erano già lontani gli atleti del "Medio" (o *70.3* in gergo tecnico), ovvero la distanza ancora superiore (praticamente il doppio su tutte le frazioni). Per loro il circuito disegnato dalle boe era più lungo, in modo che con due giri arrivassero a fare la distanza di 3000 metri.  
Un ulteriore balzo di tensione ci fu quando dalla gabbia ci fecero spostare a riva, ultimo passo prima del segnale di inizio. In questo tragitto ne approfittai per immergermi e "saggiare" temperatura dell'acqua e intensità della corrente a riva. Nessuna delle due risultava particolarmente piacevole.  

Finalmente arrivò lo start. Ne avevo sentite di ogni sulle scazzottate che i triatleti si danno in acqua, in particolare alla partenza. Come prima volta non avevo intenzione di buttarmi nella mischia, quindi mi tenni defilato. Nonostante la posizione non ottimale, mi trovai in acqua in mezzo al gruppo.  
Da lì in poi non capii molto di quello che successe, specialmente durante il primo giro. Le cose che sono rimaste: l'arrivo dell'onda "grande" una volta allontanati dalla costa e usciti dall'"ombra" dell'isolotto Su Giudeu, antistante la costa; i sorpassi subiti, a gran velocità, a riprova del fatto che le dieci lezioni di nuoto non mi avevano fatto diventare un fenomeno; l'arrivo a riva molto faticoso, per via della corrente parallela alla costa che ostacolava l'uscita dall'acqua. Così come il rientro in acqua per l'inizio del secondo giro: qui la corrente mi sbatté contro la base di cemento della boa di riva, causandomi una ferita a un tallone di cui mi accorsi solo il giorno dopo. Grazie adrenalina, sai sempre fare il tuo dovere.  

Iniziò quindi il secondo giro. Qui la mischia si era nel frattempo un po' diradata, e potevo prestare più attenzione ai dettagli. Tipo allo "sciame" di meduse che sembravano ovunque e che stabilii essere comparse all'improvviso, non avendole notate al primo giro. A bocce ferme invece seppi che c'erano state fin da subito. Ancora grazie adrenalina, anche se non credo sia evolutivamente utile che mi annebbi la vista e non mi faccia vedere simili pericoli. Ma anche vedendole erano talmente tante che a un certo punto ne urtai una con la mano, durante un affondo di bracciata. Uno dei pochi punti scoperti dalla muta, ma poteva andare peggio: avrebbe potuto essere la faccia. Anche qui, le sostanze stupefacenti endogene mi fecero percepire solo un leggero fastidio, che nei giorni successivi si tramutò in un prurito da far venire voglia di tirarsi via la pelle.  
Nonostante gli intoppi il secondo giro scorse via liscio, e anche l'uscita mi sembrò più facile.

Prima transizione: la "passeggiata" sulla passerella di legno. All'andata non ci facemmo caso, ma era veramente lunga. Il mio orologio dopo la gara mi avrebbe confermato la sensazione: 700 metri, che feci in quattro minuti. Non granché, ma correre con la muta non è esattamente una cosa naturale e agevole, e onestamente non mi ero allenato molto a farlo.  
Non mi affannai a rimuovere muta e calzare le scarpe (il body per la bici era già sotto la muta), sapevo che l'inesperienza e la tensione rischiavano di farmi fare cose stupide, come ad esempio tentare di sfilare la muta con l'orologio ancora al polso. Non successe, e in "soli" tre minuti mi ritrovavo in sella.  
Incrociai le ragazze e il bimbo che mi diedero la carica. Non avevo idea di dove fosse Stefano, davo per scontato fosse avanti in quanto nuotatore più esperto di me. Ma dalle loro reazioni sembravano sorprese, come se fossero solo al primo dei due incontri previsti. Lo avrei scoperto più tardi: il tratto di bici era un segmento da fare andata-e-ritorno, quindi ci saremmo dovuti incrociare per forza.

Il tratto di andata in bici fu relativamente facile, ma era previsto: il vento soffiava alle spalle, si sarebbe fatto sentire al ritorno. Con stupore non incontrai Stefano prima del giro di boa: era effettivamente dietro di me. Non era passato molto dall'inversione di marcia quando lo vidi. Ci urlammo qualcosa per darci la carica, mi chiedevo se mi avrebbe raggiunto. Intanto le previsioni sul vento si stavano rivelando fondate, la spinta in faccia si fece sentire per tutti i venti chilometri del tratto di ritorno. Ma complessivamente mi sembrò una frazione discretamente facile. Stefano non mi aveva raggiunto. Fun fact: analizzando successivamente la gara, avremmo scoperto che avevamo percorso la frazione di bici in un tempo praticamente identico (1 ora e 40 minuti circa), al netto di una manciata di secondi di differenza.

La transizione bici-corsa consisteva semplicemente nel posare la bici sul rastrello, togliere il caschetto, cambiare le scarpe e partire. Tutto facile, a parte l'ultimo passaggio. Qui dovetti di nuovo maledire la mia spacconaggine, che mi aveva fatto spingere sui pedali con troppa scioltezza, facendomi arrivare con le gambe di legno a quella che sarebbe dovuta essere la mia frazione favorita, il mio cavallo di battaglia. Invece, capii fin da subito di dover rimodulare il mio passo obiettivo. Nuovo target: finire dignitosamente. Le posizioni erano ormai molto diradate, non avevo nemmeno nessun avversario da usare come lepre per avere quella spinta extra, perlopiù psicologica, che di solito sfrutto nelle gare di corsa.  
Mentre davo fondo a tutte le scorte di gel, sostanze energetiche e motivazione rimaste, incrociavo puntualmente Stefano tre volte, utili per continuare a darsi la carica. Riuscii non so bene come ad arrivare con un assetto quasi credibile (almeno così mi è sembrato) alla curva di uscita che portava al resort dove era stata organizzata la zona arrivo/ristoro finale/premiazioni.

Qualche settimana prima avevo rivisto un amico dell'università, grande corridore che si era dato da tempo al triathlon con risultati ovviamente sorprendenti. Ed era arrivato fino alla taglia *70.3*. Il mio primo pensiero fu: “gli devo scrivere: _«tu non sei umano, comunque»_”. Cosa che feci non appena ripresi in mano il telefono. Mi sembrava veramente impossibile poter raddoppiare tutte le distanze e sperare di arrivare vivo alla fine (per chi non lo sapesse, c'è ancora un ulteriore scalino di lunghezza nel folle mondo del triathlon, il famigerato _Ironman_).  

Nel frattempo attesi l'arrivo di Stefano, per fare le foto di rito e condividere il momento del pranzo ristoratore.

Nel pomeriggio, finita la gara e riaperta la strada, tornammo lungo il percorso fatto in bici e selezionammo una delle spiagge caraibiche che si trovano lì, per goderci qualche ora di relax e un bagnetto ristoratore, prima del rientro a casa.

Scontato ribadirlo: weekend lungo fantastico e battesimo del triathlon perfettamente riuscito. Sarà l'inizio di un nuovo capitolo della mia "carriera" sportiva?

_Data della gara: 27 aprile 2024_  
_Tempi: nuoto: 39'18" | T1 08'26" | bici: 1h39'09" | T2 02'45" | corsa: 41'55" | TOTALE: 03:11:33_
