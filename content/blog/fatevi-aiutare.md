---
title: "Fatevi aiutare"
date: 2021-12-14
published: true
summary: |
    Forse è giunto il momento che i signori e le signore consigliere ammettano di aver fallito nel loro compito di tutelare la popolazione e ascoltino il nostro appello di farsi aiutare dalla popolazione stessa, attraverso assemblee di cittadini.
tags:
    - attivismo
---
"Il cambiamento climatico [...] È, ad oggi, un fenomeno acclarato che non solo basa la propria evidenza sulla raccolta e l’elaborazione di dati scientifici, ma trova la sua conferma anche nelle osservazioni e negli impatti che ciascuno di noi verifica con sempre maggiore frequenza e intensità sul proprio territorio.

 Il riscaldamento globale ha provocato e provocherà l’intensificarsi dei fenomeni meteorologici estremi (inondazioni, siccità, piogge intense e ondate di calore) e degli incendi boschivi, la scarsità delle risorse idriche, la scomparsa dei ghiacciai, l’innalzamento del livello del mare, il mutamento dei modelli di distribuzione o persino l’estinzione di fauna e flora, l’aumento delle malattie delle piante e dei parassiti, la scarsità di alimenti e acqua potabile, e la migrazione di persone in fuga da questi stessi pericoli. La scienza dimostra che il rischio di un cambiamento irreversibile e catastrofico aumenterebbe in modo rilevante qualora il riscaldamento globale superasse i 2 °C – o addirittura 1,5 °C – rispetto ai valori preindustriali.

L’evidenza nell'affermarsi del fenomeno e dei relativi scenari di medio e lungo termine, elaborati a livello globale e a scala locale, mostra, quindi, come sia necessario intervenire con urgenza se vogliamo avere speranza di invertire la rotta, contenere il riscaldamento globale e mitigarne gli effetti nel tempo.

In Piemonte, i dati relativi alle variabili climatiche, così come l’aumentata frequenza di eventi estremi (ondate di calore, precipitazioni intense e periodi di siccità prolungata) dimostrano come in larga misura il territorio sia già esposto a questi effetti.

Come conseguenza del cambiamento climatico in atto, gli eventi estremi determinano anche in Piemonte danni economici a persone, ecosistemi e interi sistemi produttivi, danni alla salute fino alla perdita di vite umane e irreversibili danni ecologici."

Queste parole non le abbiamo scritte noi, benché tutti e tutte ne condividiamo la gravità e l'urgenza. Sono scritte sulla pagina web della Regione Piemonte, nella sezione "La strategia regionale sul cambiamento climatico". L'istituzione Regione sa e non nasconde o nega, come faceva qualche anno fa, la gravità della crisi climatica e ambientale, riconoscendo i danni che già ora sta facendo anche nel nostro territorio e alla popolazione locale. 
Una crisi così grave richiederebbe interventi drammatici e sforzi mai visti, per tentare in ogni modo di mitigare gli effetti e rendere la popolazione più resiliente ai danni sempre più pesanti che dovremo affrontare. 
Nulla che somigli vagamente a un tale sforzo si è visto nelle azioni e delibere del Consiglio Regionale in questi quasi due anni dalla dichiarazione di emergenza climatica. Se non è la consapevolezza che manca, allora cosa? Forse la paura di prendere scelte difficili, probabilmente impopolari? 

Forse è giunto il momento che i signori e le signore consigliere ammettano di aver fallito nel loro compito di tutelare la popolazione e ascoltino il nostro appello di farsi aiutare dalla popolazione stessa, attraverso assemblee di cittadini. La storia ci insegna che, in momenti di difficoltà di governi e istituzioni locali nel prendere scelte difficili, affidarsi al giudizio diretto dei cittadini può essere la scelta vincente per uscire dallempasse, puntando insieme ad un futuro migliore per tutti e tutte. 
