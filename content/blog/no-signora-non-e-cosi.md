---
title: "No signora, non è così"
date: 2021-01-28
published: false
tags:
- appunti
- attivismo
---

Contemplo da spettatore la lunga colonna di auto che si è formata davanti al monumento equestre.

Piazza Castello, ore 12.30. Qualcosa impedisce alle auto di scorrere, nel loro business as usual. Il semaforo dal quale devono passare, quello di fronte a via Roma, che le farebbe uscire dalla piazza per mettersi in via Pietro Micca, funziona perfettamente. Qualcosa, o qualcuno, ostruisce il passaggio. 

Continuo nel mio improvvisato ruolo di passante e scorro la colonna, andando verso la coda, in direzione di via Po. Alcuni automobilisti sono già scesi e stanno cercando di capire il motivo per cui sono bloccati.

Catturo una conversazione. Una signora a piedi, sulla banchina della fermata del tram, sta spiegando che succede a un'altra signora, scesa anch'ella dall'auto sperando di vedere meglio. "Sono i soliti perdigiorno che non hanno niente di meglio da fare che sdraiarsi per strada e rompere le palle alla gente che lavora."
Come spesso mi succede, non ho la prontezza di inserirmi nella conversazione per portare il mio punto di vista. Con la proverbiale macchina del tempo tornerei lì e proverei a dirle questo: "No, signora, non è così. Arrivo da là davanti [mi chiedo se lei ci fosse effettivamente passata nei pressi del blocco], ho parlato con le persone che sono sedute in mezzo alla strada [le conosco tutte personalmente, alcune da anni ormai, ma nel mio ruolo di passante penso avrei omesso questo dettaglio]. Tra loro c'è una professoressa di scienze, madre di tre figli. C'è un dottorando in neuroscienze, che di giorno lavora al suo dottorato e le sere le passa in call e riunioni per progettare queste azioni. Ci sono una ragazza e un ragazzo di poco più di vent'anni, che lavorano a qualsiasi orario del giorno e della notte, per mantenersi gli studi lontano dalla loro città, ma che trovano la forza e la voglia di scendere in strada a mostrare la loro disperazione."

"Il mondo non è solo bianco o nero. Capisco la vostra frustrazione, anche a me capita di essere alla guida e incazzarmi se il tragitto subisce imprevisti [a parte che la signora che la sapeva lunga manco c'era, alla guida]. Non siete voi l'obiettivo ultimo della protesta. Voi siete un danno collaterale necessario, perché coloro ai quali è rivolta la protesta, che va avanti ormai da mesi, continuano a fare orecchie da mercante. Chissà se stanno sentendo i vostri clacson, dal loro Palazzo, e si stanno chiedendo come mai oggi la piazza sia così rumorosa."

Mi piace pensare che avrei potuto incuriosire almeno una delle due sui veri motivi della protesta. Ma realisticamente penso che avrebbero continuato a lamentarsi del LORO problema del momento, girando la testa dall'altra parte del NOSTRO (di tutt*) problema del secolo. 