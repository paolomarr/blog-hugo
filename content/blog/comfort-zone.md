---
title: "Comfort zone"
date: "2020-09-19"
summary: |
    Click. Il lucchetto si chiuse agevolmente, grazie alle due gocce di lubrificante che gli aveva dato nel pomeriggio.  
    Il suo presidio poteva cominciare.

tags:
    - racconti
    - diario
---

*Click.*

Il lucchetto si chiuse agevolmente, grazie alle due gocce di lubrificante che gli aveva dato nel pomeriggio.  
Il suo presidio poteva cominciare.

---

«Vedrai sarà facilissimo andare su. Lì dove sarai tu è come salire con una scaletta, un gioco da ragazzi».  
Stromboli lo aveva rassicurato così la sera prima, quando a sua sorpresa si era deciso che sarebbe stato tra gli otto che andavano su.  
Seduto su quella panchina in Piazzetta Reale, osservava con attenzione la "scaletta", ma per quanto si sforzasse non riusciva a scorgere elementi che somigliassero a dei pioli.

`15:58`.  
L'orario limite al quale gli otto avrebbero dovuto essere in postazione, pronti alla scalata. Da dove era seduto era difficile vedere tutte le altre sette postazioni, ma era sicuro che fossero tutti e tutte posizionate.  
Adesso guardava con attenzione tra le feritoie della cancellata, in attesa del segnale. In fondo alla piazza, la prima parte dello spettacolo andava avanti. Si sentivano dei tamburi battere il tempo, ma era troppo lontano per capire cosa stessero facendo i manifestanti.

`16:00`.  
Quasi sorpreso dalla puntualità degli eventi che il gruppo aveva programmato cosi' nel dettaglio nelle settimane precedenti, all'improvviso vide che i fumogeni erano stati accesi. Il segnale.

---

Quella mattina sul suo letto c'erano una serie di oggetti alquanto insoliti. Il telo mare nero, un po' logoro, vecchio di anni, era forse la cosa meno strana. Sopra il telo, disteso sul copriletto, c'erano: il suo zaino più grande; due catene, una di due e l'altra di un metro; due lucchetti, uno con un simbolo di una clessidra inscritta in un cerchio; un pannolone; una felpa; una coperta; una borraccia; un contenitore con del cibo.  
Ad eccezione della catena corta e del pannolone, era riuscito a mettere tutta quell'attrezzatura da escursione alternativa dentro il capiente zaino, che era diventato discretamente pesante.

---

Si alzò rapidamente dalla panchina, quasi dimenticandosi di non essersi sfilato lo zaino quando si era seduto.  
Ora l'adrenalina gli faceva sembrare lo zaino molto leggero. Anche la bandiera che sporgeva dalla zip dell'apertura principale non era più tra i suoi pensieri.  

*Era il momento di scalare.*

La cancellata storica era imponente, anche se alta poco più di tre metri. Vide il primo appiglio, a circa un metro e mezzo di altezza. La catena corta legata in vita lo limitava un po' nei movimenti, ma la sua gamba destra riuscì a trovare l'appiglio al primo colpo. I due appoggi successivi vennero abbastanza facilmente, in meno di quanto pensasse si accorse che la sua mano sinistra era già appoggiata alla tavola di marmo che stava in cima alla colonna. Con attenzione trovò l'ultimo appoggio in cima alla cancellata, spostando finalmente il baricentro sopra la tavola di marmo. Arrivo.  
Il posizionamento non era finito. Sfilò rapidamente lo zaino e lo appoggiò sulla base di marmo. Era grande, molto più spaziosa di quanto avesse sperato. Aprì la cerniera della tasca secondaria, quella dedicata alla catena lunga e al suo lucchetto. Afferrò l'anello dell'estremità libera e lo portò al lucchetto che aveva in vita, lasciato aperto proprio per inserire quell'ultimo elemento.  

*Click.*

Infilò di nuovo la mano sinistra nello zaino, tirando fuori il resto della catena. L'altro lucchetto era lì, aperto anch'esso, appeso all'altra estremità. Lo sfilò temporaneamente per evitare che cadesse, fece passare la catena attorno alla base della punta metallica a forma di picca della cancellata e inserì il lucchetto tra i due anelli.

*Click.*

---

«Quelli che non sono sicuri di poter rimanere a oltranza è meglio che si posizionino sotto». Così il gruppo aveva deciso, la sera prima, determinando chi tra gli/le Alto Rischio sarebbe salita sulle colonne e chi invece sarebbe rimasta incollata a uno dei due lampioni che stanno di fronte alla cancellata. Fu lì che scopri quindi che non avrebbe dovuto aver a che fare con la colla, cosa che lo inquietava un po', ma che in compenso sarebbe stato molto più esposto dal punto di vista del rischio e anche della visibilità mediatica. Aveva dato disponibilità per entrambi i ruoli ma non era abituato ai cambi di programma improvvisi. Gli ci volle un momento per interiorizzare la cosa, ma alla fine si convinse che lo poteva fare.

---

Proprio di fronte alla sua colonna c'era il lampione 2. Prima ancora che iniziasse a salire aveva visto Tillandsia già seduta alla base del lampione, intenta a spalmarsi la super colla sul palmo della mano sinistra. Nel tempo che aveva impiegato ad arrampicarsi e legarsi, i e le ribelli del lampione erano già incollati e incatenati (nel caso la colla fallisse) e si stavano preparando a trascorrere un po' di tempo in quella posizione. Da lassù vedeva solo Merry e Tillandsia. Ulisse era sul lato opposto della base del lampione, completamente nascosta alla sua vista.

Il panorama da lassù era notevole. La piazza sembrava ancora più grande che da terra. Dall'altro lato, il die-in che era iniziato con i fumogeni, l'elemento di facciata, diversivo per l'azione, stava andando avanti. Le Red Rebels erano già entrate in scena e si stavano spostando con i loro movimenti lenti e fluidi tra i corpi distesi a terra, fintamente morti.  
Guardò prima a sinistra, poi a destra. Sia Gaia che Kurt si erano legati e appostati sulle colonne adiacenti. Più oltre, alla sua destra, Gloria e Harry sedevano fieri sotto i rispettivi cavalli di bronzo delle colonne centrali, che delimitavano l'apertura centrale della cancellata. Le loro bandiere con l'asta lunga erano già erette, appoggiate ai rispettivi cavalli.

---

`16:05`.  
I loro timori di reazioni immediate della Polizia si erano rivelati eccessivi. Forse il diversivo del die-in, forse il fatto che la zona colonne era molto distante da quella della manifestazione, ma i tutori dell'ordine sembravano non essersi accorti di loro, fino a quel momento. Ora scorgeva Stromboli e Leila, i delegati a parlare con la Polizia, che si erano avvicinati al gruppo di forze dell'ordine appostato come sempre davanti al palazzo del Consiglio Regionale. Tutto sembrava abbastanza tranquillo.

`16:10`.  
Era il momento di porre fine al die-in. Come da programma, vide gli altri e le altre sulle colonne che si stavano alzando in piedi. La catena lunga permetteva una buona libertà di movimento. Si alzò e prese in mano il fumogeno. Qualcuno delle altre colonne l'aveva già acceso, quindi si affrettò ad accendere anche il suo. La scintilla scattò subito e il fumo rosso iniziò rapidamente ad uscire. Prese la bandiera nell'altra mano e la tirò su, sperando in un minimo di vento.  
Dopo qualche secondo, arrivò puntuale il segnale che doveva far terminare il die-in. Il grido di Harry risuonò nella piazza: «ESTINZIONE???» Tutte e tutti loro dalle altre sette colonne si affrettarono a rispondere: «RIBELLIONE!!!»

Ora l'azione era ufficialmente cominciata, le danze erano aperte.

---

`16:20`.  
Anche il più pessimistico degli scenari che si erano immaginati non prevedeva che sarebbe accaduto così presto. Vide avvicinarsi Stromboli e Leila, insieme a una faccia sconosciuta ma dall'aspetto difficilmente equivocabile. Il poliziotto in borghese arrivò fin sotto alla sua colonna, in modo che lui potesse sentire chiaramente quello che stava per dirgli. «Per questioni di sicurezza non posso farvi restare. Dovete scendere subito.». Ripensò velocemente all'obiettivo dell'azione: rimanere lì fintanto che le persone che avevano invitato a presentarsi in piazza quel giorno non fossero venute ad ascoltare e impegnarsi a valutare le loro richieste. – No, – si disse, – non è ancora arrivato il momento di scendere. – Ma evitò di esternare questo pensiero, non era necessario rispondere in quel frangente.

`16:30`.  
Le Red Rebels avevano continuato nella loro danza all'interno della piazza. Ora si stavano avvicinando alla sua zona. Tra le cinque maestose figure c'era Lei, ma la distanza, i vestiti identici, le mascherine e il trucco bianco in faccia rendevano quasi impossibile capire chi Lei fosse nel gruppo. Poi vide un punto distintivo: le scarpe che sporgevano dai vestiti rossi che arrivavano alle caviglie. Quelle le poteva riconoscere. Le vide, scamosciate con il tacco, nessun dubbio. Il gruppo aveva appena finito di rendere omaggio a Gaia, davanti alla colonna alla sua sinistra, e si stava avvicinando alla sua. Lei era la quarta. Salutò le prime tre, ricambiando i loro ossequi silenziosi con un inchino, e poi incrociò lo sguardo di Lei. Fu lì che l'emozione accumulata, non più trattenuta dall'adrenalina che stava ormai scemando, lo fece commuovere di fronte ai semplici quanto maestosi gesti che Lei, tutte loro, stavano facendo.

---

"*Narrativa (narrazione)*. In diplomatica, formula del documento (lat. *narratio*) contenente l’esposizione delle circostanze generali o particolari che hanno dato origine al documento stesso."

Avevano adottato quel termine, con una certa licenza poetica, per descrivere le motivazioni che li spingevano a fare quello che stavano facendo. Tutto partiva come sempre dal primo obiettivo del movimento: dire la verità. Questa volta era declinato in un invito, quasi una richiesta disperata di aiuto, rivolta ai giornalisti e ai media locali e nazionali: occorre modificare le linee editoriali intensificando drasticamente l'informazione sulla crisi più grande della nostra epoca (così l'aveva definita il The Guardian, testata giornalistica indipendente britannica), quella ambientale e climatica.  
L'invito non era solo retorico ma decisamente formale: il giorno prima Ciccio, Tim, Rhea e Iside erano andati presso le sedi dei principali quotidiani locali e alla RAI a consegnare la richiesta ufficiale ai loro direttori di presentarsi lì in quella piazza, l'indomani pomeriggio, il giorno dell'evento.  
Adesso il loro intento era esplicito: non sarebbero scesi, non si sarebbero slegate fintanto che i direttori non si fossero presentati e avessero preso in carico le loro richieste.  
Sapevano che il loro era un obiettivo veramente ambizioso. Ma uno dei loro principi guida diceva: "ci concentriamo su ciò che è necessario". "Necessario" non necessariamente implica "facile", o "politicamente fattibile". La salvezza della società dal possibile collasso era la loro priorità.

---

`17:00`.  
Quell'ultima mezz'ora era passata in fretta, almeno così gli era sembrato.  
Penelope, la sua buddy addetta al benessere durante l'azione, si era più volte avvicinata per assicurarsi che fosse a suo agio, che l'agitazione iniziale si fosse in qualche modo calmata.  
Diverse figure passavano continuamente lì sotto. Passanti ignari, a volte incuriositi, troppo spesso indifferenti, fotografi, altri e altre ribelli volenterose di portare conforto e stemperare un po' gli animi.  
Lui in realtà non se l'era passata così male. Almeno fino a quando, poco prima, Stromboli non era venuto ad aggiornarlo sugli sviluppi della trattativa con le forze dell'ordine. La tensione non era così bassa come gli era sembrato inizialmente, da lontano. Citando una serie di articoli di legge, minacciavano denunce con conseguenze anche pesanti sia dal punto di vista civile (ammende) che penale (condanne). Non che non le avessero previste, ma una reazione così dura fin da subito aveva colto tutti e tutte un po' impreparate.  
La mancanza di un supporto legale fisicamente presente in piazza lasciava molta incertezza. Qualcuno, che cercava di mantenere un po' di lucidità, ipotizzava che molte delle minacce fossero in realtà dei bluff, delle esagerazioni fatte per cercare di risolvere rapidamente, tramite guerra psicologica, la seccatura di quelle otto figure appollaiate su uno dei simboli della piazza e della città intera.  
Nel frattempo, l'"animazione" della manifestazione, il gruppo che aveva elaborato la scaletta di cori e discorsi da cantare e leggere in piazza durante tutto il lock-in, si era spostato vicino alle colonne, alternandosi tra i due pali.

`17:15`.  
Si avvicinò di nuovo Charlotte. Faceva parte del gruppo di Benessere dell'Azione, era già passata in precedenza per vedere se chi stava sulle colonne aveva tutti i comfort del caso. Questa volta il suo viso aveva un'espressione diversa, mista fra sorpresa e trepidazione. La notizia che portava confermava l'impressione che lui aveva avuto. «Hanno contattato il capo redattore del Corriere, dice che sta venendo qui».  
Degli scenari possibili che avevano elaborato, questo era secondo lui il meno probabile. Dei quattro inviti lasciati il giorno prima, era realistico aspettarsi che nessuno sarebbe stato accolto. E infatti il piano era di rimanere quanto più a lungo possibile, anche fino alla mattina successiva, per mostrare alla città e al Paese che occorreva alzare il livello di sacrificio e rendere evidente la gravità dell'emergenza.  
In ogni caso, nulla era ancora stato ottenuto: i responsabili dei giornali dovevano venire e accogliere le richieste.  
Nel frattempo, la cassa che amplificava i cori e i discorsi proposti dagli amici e amiche ribelli nei giorni precedenti era giunta vicino al palo 2, proprio sotto di lui.

---

«Siamo nel mezzo di una crisi planetaria: crisi climatica, crisi ecologica, crisi sociale, crisi migratoria, crisi economica, ingiustizia globale, patriarcato, razzismo e pandemia sono tutti aspetti interconnessi e conseguenze di un sistema tossico che ci sta uccidendo.»  
Così Ulisse aveva iniziato il suo discorso, con la voce a tratti incerta per l'emozione e la tensione accumulata in quelle due ore passate incollata al palo.  
«...ma le lotte del passato ci insegnano che una minoranza può portare un cambiamento se disposta a mostrare con il proprio corpo e il proprio sacrificio l’importanza e l’urgenza della lotta.»  
Quel giorno, lui e tutti e tutte le ribelli lì presenti, per la prima volta stavano mostrando con corpo e sacrificio quanto ritenevano grave la crisi e urgente l'azione.  
Ulisse continuò con l'appello alla stampa e ai media, una richiesta disperata di aiuto per spingere i decisori, politici e istituzioni, a dire la verità e ad agire per cercare di limitare i danni.  
«Perché se ci ribelliamo potremo anche perdere ma se non lo facciamo abbiamo già perso.» Chiusura secca ma d'effetto, pensò. «Siamo la Natura che difende se stessa.»

---

«Eri bellissima. Eravate bellissime.»   
Da tempo Lei era ormai uscita di scena, insieme alle altre Red Rebels, per andare a cambiarsi e ripresentarsi ora in abiti "civili". «Abbiamo attirato l'attenzione, ci hanno fatto un sacco di foto!»  
Vantavano il primato di essere le prime Red Rebels in Italia. Come per molte altre idee di successo nella storia di XR, avevano preso spunto dal gruppo di figure in rosso nato nel Regno Unito. In altri paesi si erano viste varianti di altri colori, ma il rosso era sicuramente il più scenico e d'impatto, nonché il più simbolico perché rappresentava il sangue di tutte le specie viventi, a rischio di estinzione per mano dell'uomo.  
I costumi erano stati confezionati a regola d'arte da Calipso, la più esperta con ago e filo del gruppo Arte.  
«Hai saputo, viene il Corriere» le disse lui.  
«Maddai. È una buona notizia, no?» chiese lei, speranzosa.  
«Dipende, vediamo intanto se viene davvero. E poi sarà da vedere come recepisce le richieste.»  
Però in fondo lui ci sperava, in quell'arrivo inatteso. Le minacce della Polizia non lo avevano lasciato completamente indifferente. La trattativa si era tranquillizzata da quando era giunta la notizia che il capo redattore sarebbe venuto. Sembrava che avessero ottenuto la concessione di rimanere lì fino all'incontro. Dopo di che i tutori dell'ordine sarebbero probabilmente tornati ad incalzare, rinforzando le promesse di ripercussioni sempre più aspre.

---

`19:00`.  
Il sole era ormai da un po' calato dietro al palazzo della Regione, ma la piazza era ancora sufficientemente luminosa.  
Da qualche minuto era assorto nei suoi pensieri. Il suo sguardo sulla piazza non stava effettivamente registrando tutti i movimenti, così come le sue orecchie non stavano più ascoltando l'alternarsi continuo delle canzoni e dei discorsi letti al microfono.  
Qualcosa però lo scosse finalmente da quel sogno ad occhi aperti. Ai margini del suo campo visivo si accorse di un addensamento di persone, insolito per le dinamiche di piazza che si erano finora susseguite in quelle tre ore.  
Capì che il capo redattore era arrivato.  
Molti degli amici e amiche ribelli si erano avvicinati per testimoniare la consegna delle richieste e la reazione del giornalista. Un paradossale ribaltamento di ruoli: il reporter accerchiato e incalzato dalla folla che avrebbe dovuto in quel giorno essere la Notizia da inseguire e alla quale rivolgere le domande.  
Ovviamente per lui e per tutti e tutte coloro che erano vincolate e lontane dall'assembramento era impossibile capire cosa si stesse dicendo. La curiosità lo stava già divorando.

`19:15`.  
L'addensamento di persone non accennava a sciogliersi o a spostarsi. Il dibattito andava avanti e pareva che il capo redattore stesse in qualche modo sostenendo la conversazione.

19.25. Finalmente vide il grumo di persone iniziare a dissolversi. Era il momento di tirare le fila dell'incontro.

`19:35`.  
Ci volle un po' prima che venissero a portare aggiornamenti. Come previsto, la Polizia aveva voluto subito parlare con i delegati, una volta conclusa la riunione. Ora Stromboli stava passando sotto tutte le colonne, ripetendo ogni volta quello che aveva da riportare.  
«Ci dicono che la festa è finita. Che dovete scendere. Se scendete adesso sarete comunque identificati, ma ci hanno fatto capire che potrebbero andarci leggeri. Pensateci, ripasso fra un po' a sentire che volete fare».  
– Eh però così non va – pensò lui. Si stavano rimettendo le sorti dell'azione, organizzata in tanto tempo da così tante persone, nelle mani di loro otto. Quattordici, se si consideravano anche i sei ribelli incollati ai lampioni, che però sembravano attrarre meno l'attenzione e le ire della Polizia.  
D'accordo, gli Alto Rischio erano quelli che, per definizione, rischiavano di più, ma gli sarebbe piaciuto confrontarsi su quanto il Gruppo fosse soddisfatto o meno dei risultati ottenuti dall'incontro con il Corriere.  
Gli obiettivi che si erano ripetuti la sera prima erano decisamente più ambiziosi: avere il direttore della testata nazionale, La Stampa, poteva essere un valido motivo per scendere subito. Il pieno successo sarebbe stato averli tutti, per quanto oggettivamente pressoché irrealizzabile.  
Molti altri pensieri si affollavano nella sua testa. Ma sentiva il bisogno di un confronto.  
«Tu che vuoi fare?» dalla sua destra gli giunse la voce di Kurt, quasi gli avesse letto nel pensiero. «Non lo so. Mi scoccia che dobbiamo decidere noi per tutti, vorrei capire come è il morale di sotto». Kurt sembrò confortato dalla risposta e confermò i suoi dubbi. «Detto questo» continuò «non mi sento di voler stare su per forza. Se valutiamo che di più non possiamo fare posso anche scendere».  
Questa sua considerazione era rinforzata da un altro pensiero: era la sua prima vera azione di disobbedienza civile, nella quale rischiava veramente qualcosa di più dello sprezzo di qualche passante negazionista. Si era decisamente allontanato dalla sua comfort zone. L'eccitazione iniziale, smorzata in quelle quasi quattro ore dalla sua consueta razionalità, si era lentamente trasformata in preoccupazione. Per le conseguenze a lungo termine, sulla propria vita, sul proprio lavoro. Aveva ovviamente affrontato questi pensieri a mente fredda, nei giorni precedenti. Ma adesso che si ripresentavano, da una prospettiva diversa a tre metri di altezza e con una catena legata in vita, sembravano percorrere strade diverse nella sua testa, suscitando sensazioni poco piacevoli.

`19:40`.  
Stromboli tornò quasi subito. Era il giro di consultazione, per raccogliere i pareri dalle Colonne. Era lì per ascoltare, e ascoltò.

`19:50`.  
Stromboli tornò, questa volta per l'ultima volta. «Ok ragazzi, si scende. Veloci.» La preoccupazione nel volto dell'amico ribelle lo spinse a guardare più attentamente la zona "calda", dove era radunata la Polizia. E lì capì: erano arrivate altre due camionette. All-in. Poteva essere un altro bluff, ma evidentemente dalle risposte avute dalle Colonne era chiaro che non c'era un'intenzione forte condivisa di rimanere a oltranza. Non valeva la pena rischiare il "vedo".  
Penelope venne sotto la colonna per assisterlo nella discesa. Gli lanciò le chiavi, per aprire i lucchetti.  
Al suo fianco il fedele zaino, rimasto dove l'aveva posato, quattro ore prima. Dentro, l'occorrente per rimanere tutta la notte, fino al mattino successivo.  
– Peccato, – pensò – ma per questa prima volta può bastare.  
Infilò la chiave nel lucchetto.  

*Click.*

Si aprì con la stessa facilità con cui si era chiuso.