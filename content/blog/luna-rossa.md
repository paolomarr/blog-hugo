---
title: Luna rossa
date: 2018-07-27
summary: |
    Evento astronomico epocale: eclissi totale di luna, con il nostro bel satellite in apogeo e Marte nello stesso settore di cielo e distante dalla terra solo 58 milioni di chilometri.
tags:
- diario
- astronomia
- Sicilia
---

In quel periodo mi trovavo in Sicilia, a casa di Fabrizia, per le vacanze estive.  
Quella sera, non consci dell'evento la cui osservazione sarebbe stata perfetta dalla casa in campagna, lontana dalle luci della città, si andò a Bagheria per cenare da Don Ciccio, con Gino e Germana, i genitori di Fabri. Cena veramente speciale, che fece degna consolazione al fatto di non poter godere a pieno dello spettacolo astronomico. 

Cionondimeno, passai l'intero viaggio di ritorno, nel pieno della fase rosseggiante, con il finestrino del sedile posteriore della golf di Gino abbassato per poter vedere, seppur disturbato da luci, case, alberi e montagne, la luna di sangue segnalata dal quarto pianeta del sistema solare, rosso anch'egli e mai così vicino dal 2003. 

Ahimé senza binocolo la visione era piuttosto limitata. Alle 22.22 il culmine della eclisse rendeva la luna poco più che un'ombra rossastra nel cielo. Poi nell'ora successiva il rossore andò attenuandosi, lasciando il posto a un grigiore sempre più luminoso. Poi d'improvviso uno spicchio del solito colore lattiginoso iniziò a delinearsi sul lato sinistro, crescendo sempre di più a dispetto della fetta ancora grigio fumo della parte di penombra. 

Arrivati a casa il processo era ormai praticamente completato, colore e luminosità standard ripristinati.  
Fine dei giochi, Luna Rossa. Arrivederci a tra un centinaio di anni.

*27 luglio 2018, ore 22.22*
